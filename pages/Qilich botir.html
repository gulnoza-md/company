<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Qilich botir 1</title>
    <link rel="icon" href="/image/qilich botir.jpeg" />
  </head>
  <body style="background-color: rgb(105, 198, 195)">
    <center>
      <h1>Chapter 1</h1>
      <img src="/image/qilich botir.jpeg" alt="qilich botir1" />
      <p>
        Bir bor ekan, bir yo‘q ekan, bir zamonda Qilich botir degan bir polvon
        bor ekan. Kunlardan bir kun Qilich botir safarga chiqibdi. Bir necha kun
        yurgandan keyin bir odamga duch kelibdi. Bu odam Qilich botirga: — Yo‘l
        bo‘lsin, og‘ayni,— debdi, Qilich botir unga: — Men Oqbilak oyim oldiga
        boraman, sen nima qilib turibsan bu yerda? — deb so‘rabdi. Qilich
        botirga uchragan odam bo‘zchi ekan, u: — Shu tomonda Qilich botir degan
        bir polvon chiqqan emish. O‘sha bilan kurashmoqqa chiqib turibman, —
        debdi. Qilich botir: — Kel bo‘lmasa, men ham Qilich botir bilan birga
        yurgan edim, men bilan bir bel ushlashib qo‘y, — degan ekan, bo‘zchi: —
        Xo‘p bo‘lmasa, bir kurashib olaylik,— debdi. Shu bilan ikkalasi kurash
        boshlabdi. Ko‘p vaqt o‘tmabdi. Qilich botir bo‘zchini ko‘tarib yerga
        uribdi. Bo‘zchi o‘rnidan turib Qilich botirga: — Kuchingga qoyilman.
        Endi senga do‘st bo‘lay,— debdi. Qilich botir bo‘zchiga ikki dona naycha
        bera turib: — Mana bu naychalarni ol. Agar biridan qon tomsa, beg‘am
        bo‘l, biridan zardob tomsa, tezda qanot bog‘lab, orqamdan uchib yet, —
        deb yo‘lga tushibdi. Bir qancha yo‘l yurgandan so‘ng yana bir odamga
        duch kelibdi. Bu odam temirchi ekan. Bu ham: — Ha yigit, yo‘l bo‘lsin? —
        deb so‘rabdi. Qilich botir unga: — Men Oqbilak oyim oldiga bormoqchiman.
        Xo‘sh, nima uchun sen bu yerda turibsan?— debdi. Haligi odam Qilich
        botirga: — Qilich botir degan bir pahlavon kelayotgan emish, shu bilan
        kurashmoqqa chiqib turibman,— debdi. Qilich botir: — Men ham Qilich
        botir bilan birga yurgan edim, agar kurashmoqchi bo‘lsang, avval men
        bilan kurashib ko‘r, — debdi. Shunda temirchi: — Kel bo‘lmasa,
        kurashaylik, —deb Qilich botir bilan bel ushlashibdi. Qilich botir
        temirchini ham yiqitibdi. Keyin uni o‘rnidan turg‘azib qo‘yibdi. Bunga
        ham ikki dona naycha beribdi: biridan qon, biridan zardob tomishini, qon
        tomsa, beg‘am bo‘lish, zardob tomsa, orqasidan uchib yetish kerakligini
        aytib, “Bitta eding, ikkita bo‘lding, o‘zim bilan uchta bo‘ldik”,— deb
        yo‘lga tushibdi. Yo‘l yurib, yo‘l yursa ham mo‘l yurib, oxiri bir
        qishloqqa yetibdi. Bu qishloqda bir suvchi bor ekan, u ham yo‘lga chiqib
        turgan ekan. Qilich botir u bilan ham so‘rashib, ikkisi kurashibdi.
        Qilich botir uni ham yiqitibdi. Bunga ham haligi naychadan ikki dona
        beribdi: “Sen bilan uchta bo‘ldik, o‘zim bilan to‘rtta bo‘ldik,
        to‘rtovimiz ham bir kishi. Shu naychaning biridan qon tomsa, beg‘am
        bo‘l, biridan zardob tomsa, tezda yetib bor”, deb yo‘lga tushibdi.
        Yurib-yurib sahroda bir gala qo‘y boqib yurgan cho‘ponga duch kelibdi, u
        bilan so‘rashib bo‘lib: — Bu qo‘ylar kimniki? — deb so‘rabdi. Cho‘pon
        unga: — Oqbilak oyimniki, — deb javob beribdi. Qilich botir: — Oqbilak
        oyim qayerda? Siz bilasizmi, unga yetish yo‘li bormi? — deb so‘ragan
        ekan, cho‘pon: — E azamat yigit, sizga o‘xshagan bo‘z yigitlar,
        shahzodalar uni kelib ololmay, o‘zlarini nobud qilishdi. Ko‘rdingizmi,
        hov anavi qo‘rg‘on sizga o‘xshaganlarning kallalaridan yasalgan. Siz
        qanday qilib u yerga bora olasiz?— debdi. Qilich botir biroz o‘ylab
        turib: — Men albatta boraman, buning uchun nima qilish kerak?— deb
        so‘rabdi. Cho‘pon javob beribdi: — Siz bozorga borib, bir xurjunning
        ikki ko‘zini to‘latib kishmish oling. Oqbilak oyimning bir oti bor, u
        kishmish yeydi. Agar Oqbilak oyimning oldiga biror kishi kirsa, oti
        kishnab yuboradi.
      </p>
      <hr />
      <a href="/pages/qilich botir 2.html">Chapter 2</a>
      <a href="/pages/qilich botir 3.html">Chapter3</a>
      <a href="/index.html">Bosh sahifa</a>
    </center>
  </body>
</html>
